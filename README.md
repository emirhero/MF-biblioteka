# MF-biblioteka FAQ

<p align="center">
  <br/>
  <img src="https://i.imgur.com/d7IwYq1.gif"/>
  <br/>
</p>

### Okej šta je ovo?
Pred tobom je github repo koji su napravili studenti Mašinskog fakulteta u Tuzli da riješe problem brda materijala za učenje raštrkanog po desetinama Facebook grupa, Viber grupa, Dropbox linkova, mail threadova i USB stickova.

Ako si ikad proveo/la sate kopajući po pomenutim grupama za tablice koje znaš da si vidjeo/la kada ti nisu trebale, dao/la keš za kopiranje već kopirane sveske ili doživio/la egzistencijalnu krizu zbog loše slikane lekcije - odahni. 21. stoljeće je tu da pomogne.

### Znači postavit ćeš sve što treba da položimo?
Nažalost, ne.
Smatraj da zakon konzervacije energije važi i ovdje - ne možeš dobiti više nego što uložiš. Pod time ne mislim da će te neko spriječiti - to što tražiš jednostavno neće biti tu. Nalaženje, probiranje i sortiranje čitave planine skripti, svesaka i pomoćnog materijala je herkuleanski poduhvat i previše posla za bilo koga od nas. Stoga je jedini način da ovo funkcioniše taj da zalijepiš bolje slikanu verziju nečega kad primjetiš da je imaš, staviš link na video tutorijale za koje znaš da su ti pomogli, pretreseš svoju FB grupu ili hard disk za stvari kojih nema ovdje i slično, oslanjajući se na svoje kolege da će uraditi isto.

Side note: Nismo tu da osuđujemo, ali značajan udio studenata je tokom godina fasovao uslovni refleks da ne dijele materijale iz kojih polažu. On se često rađa iz razočarenja u susretljivost i spremnost drugih kolega da urade isto. Iako za ljudsku prirodu nemamo rješenja, nadam se na svi možemo naći utjehu u činjenici da materijali zalijepljeni ovdje žive vječno, čime efektivno pružate ruku hordama budućih studenata (neki od njih čak ni ne znaju da će biti mašinci jer imaju 7 godina i prezauzeti su gledanjem Mudje na YT, ali nadoći će im). Ukratko, mislite na djecu :) 

### Gdje su knjige i zbirke?
Knjige i zbirke tipično podliježu Zakonu o zaštiti autorskih prava. Lično, volim svoj laptop kako volim i automobile: nezaplijenjene od strane Državne agencije za istrage i zaštitu. Iz tog razloga istih ovdje nema.
Paradoksalno, veliki broj preporučene literature je štampan diljem Jugoslavije prije 40 ili više godina i gotovo je pa nemoguć za pronaći danas. U tom slučaju, FB grupe i kolege sa viših godina mogu pomoći.

### Šta je sa master i višim ciklusima?
Iako bismo voljeli uvrstiti master i doktorske cikluse u repo, istina je da smo toliko odmaknuti od istih da nemamo blage veze kako struktuirati foldere i ima li uopće potrebe za tim. Ako znate odgovore na ova pitanja, definitivno nas kontaktirajte.

### Kako mogu pomoći?
Prvi korak je da se registruješ na githubu, što preporučujemo čak i ako nemaš namjeru sudjelovati odmah. Drugi korak je da pročitaš [Kako sudjelovati](https://github.com/emirhero/MF-biblioteka/blob/master/kako-sudjelovati.md), treći korak je ???, a četvrti profit.

### Šta je GitHub?
GitHub je počeo život kao online baza koda koja osigurava da svi softver inžinjeri koji rade na projektu rade sa najaktuelnijom verzijom tog koda i da njihovi pojedinačni doprinosi ne prave konflikte kada se sastave (mergeaju). Od tad, prerastao je generalnu platformu za kolaboraciju zbog svog dizajna i danas možeš biti suradnik pri dizajniranju fontova, pisanju knjige ili recimo zakona  [SR Njemačke](https://github.com/bundestag/gesetze "SR Njemačke.")

Takođe, koristimo ga jer ima kul open source zajednicu koja je fokusirana na prenošenje znanja, često koristeći awesome liste - awesome listu awesome listi možete naći [ovdje.](https://github.com/sindresorhus/awesome "ovdje.")

### Ja sam profesor, asistent ili na drugi način autor ovdje objavljenog materijala i želim ga skinuti.
Zaista poštujemo trud, rad i odricanje potrebno da se od nule stvori materijal za fakultetski nivo obrazovanja i nastavi lanac pomicanja granica poznatog i prenošenja tog znanja, neprekinut od osnivanja prvih univerziteta u Europi. S tim rečeno, ovaj repo održava se volonterskim radom i moguće je da, unatoč našem trudu, s vremena na vrijeme nešto od tog materijala propadne kroz pore filtera i završi na Internetu. U tom slučaju, molimo Vas da kontaktirate prodbyemco [at] gmail.com

